---
title: Cornos do demo LRS
date: 14/10/2024
---

# Cornos do demo LRS

Cornos do demo é unha vía deportiva IV+ de 4 longos na Cornus do Monte Galiñeiro, en Vigo. 
Esta entrada recolle un diario da súa ascensión en solitario o 14 de Outubro de 2024.

![gali](https://github.com/user-attachments/assets/18557a5c-e2fb-4234-bf30-1684cfa72a84)

Xa escalei onte e síntome cansado, pero vendo o parte do tempo é probable
que non volva ir bo por un par de semanas. Deiteime con idea de hoxe facer
algo aproveitando que estou en Marín, e sen embargo esperto sen moitas ganas
de facer esforzo algún. A miña rapaza tén unhos recados que facer pola
mañá, o que nos interrumpe o remoloneo de primeira hora dun luns sen
traballar. Véxome vestido para as 8.30 e decido arrancar para o Galiñeiro
para, no máis vago dos casos, dar un paseo por alí.

Pouco antes de que a carretera me leve costa arriba cara a pedra, a autovía
déixame no polígono homónimo ao Bar A Pasaxe, onde paro tomar un
descafeinado e ollar uns croquis no teléfono sen ver moi claro qué facer.
Non teño compañeiro de cordada para hoxe e as miñas posibilidades son
limitadas. Teño algo de experiencia en solitario coa corda por riba (TRS),
pero escalar de primeiro é algo que nunca fixen sen levar alguén que me teña
un ollo enriba. Vou directamente á Cornus, un sector alto de placas con
vías asequibles situado á esquerda do collau principal que se divisa 
dende o aparcadoiro, na procura dunha aventura estética.

É entón que comeza a picarme o facer unha vía de varios longos, co sistema
probado en rocódromo pero non forxado en rocha que leva meses vivindo na miña
cabeza. A miña experiencia en varios longos tampouco é moi extensa, dándolle
a esta actividade un extra de factor aventura. Considerando as alternativas, 
decídome por Cornos do Demo, unha vía sinxela de 4 longos IV, IV+, III+ e
IV. Son pouco máis das 10.00 e decido que o razonable será ir con calma e
aproveitar para comer na parede, así que pido un bocadillo de lomo completo
para levar.

![croquis](https://github.com/user-attachments/assets/4bc732a3-e3b0-4c15-b1b4-9a0a98abd138)

Conduzo ata o aparcamento e párome ao carón do único outro coche que
puido aproveitar este respiro meteorolóxico un luns pola mañá. Miro o tempo
e confirmo que non vai chover, mesmo parece que vai ir calor. Son as 11.00
cando me poño a preparar o equipo e a parede que vou subir queda completamente
á sombra. Decido levar unha mochila tipo saco coa corda no fondo e o arnés
montado encima, para evitar cargar material que non vaia utilizar, e por
animarme a non establecer campamento, senón a levar todo canda mín en todo
momento. 

- Kit solitario: Grigri+ cun DMM Belay Master, Petzl ASAP cun Petzl OK, arnés
  de peito, cintas exprés.
- Kit reunións: SemiQuad con cordino de 7mm + 2 mosquetons, cinta de 120cm +
  2 maillons, cinta 240cm.
- Kit autorrescate: Cinta de 120cm, cordino de 60cm, cabo de anclaxe, Petzl Reverso, tantos
  mosquetóns de seguridade como teña dispoñibles.
- Kit de comodidade: Kong Duck, Petzl Microtraxion, Petzl Ascension.

![material](https://github.com/user-attachments/assets/51328a03-777f-4039-8ad1-b0a98991873b)

A maiores, cargo un set de fisureros para practicar si aparecen emplazamentos.
Non teño mosquetóns libres suficientes para unha segunda reu, así que utilizo 
dous maillons para unha delas. Escollo levar material dedicado a dúas
reunións para probar, sabendo que probablemente poida apañar cunha soa e
máis as cintas exprés. Decido levar 12 expreses por costumbre, aínda que
o longo que máis precisa pide 8. Lamentando esta última decisión, arranco
costa arriba cargando cunhos 11 kg de mochila.

Dende abaixo vexo a dous escaladores non moi lonxe do meu sector. Collo un
desvío para acercarme a eles e xírome cara a paisaxe esperando a que o
escalador chegue ao chan, non querendo distraer ao asegurador mentras ambos
están ocupados. Preséntome e pídolles se cando marchen poden asegurarse de
que estou ben dado que viñen só, e respóndenme cun sorriso e moi dispostos a
desviarse da súa baixada para botarme un ollo. Agradézollo e ascendo o pé
de vía da Cornus buscando a miña primeira chapa.

Tras unhos minutos interpretando a guía consigo atopar as fisuras e sombras
que aparecen na guía dende unha perspectiva distinta da miña e identifico o
primeiro longo. A primeira chapa está a unhos 3m de altura dende o chan, que
está en notable pendiente e con pedras de bo tamaño. Tras poñer o arnés, 
intento buscar unha que poida lazar coa cinta de 240cm para poñer un primeiro 
seguro e reducir a exposición mentres ate o primeiro anclaxe químico. Non dou 
con nada que poida rodear coa cinta, pero sí atopo dous emplazamentos para os 
fisureros máis grandes que teño. Coloco dous, esperando non precisar do 
sacafisureros que non trouxen, e iguáloos cun nó do 9 e unha mariposa alpina. 

Monto o arnés de peito, poño o casco e olvídome de quitar as gafas de sol.
Monto o ASAP, logo doume conta de que está mal e que me convén máis montar
primeiro o Grigri. Monto o Grigri e logo o ASAP. O Grigri invertido e co
lado escalador pola dereita do freno, que entra no ASAP chapado cun mosquetón
de triple acción no punto inferior de encordamento. Comezo a escalar e nun
par de movementos sinxelos coloco a primeira cinta, e sobre ela tenso a
reunión e ato un ballestrinque para mantela erguida, arriscándome a unha
caída menos dinámica ata chapar o seguinte seguro. Sigo escalando sin
complicacións ata a primeira reunión nunha repisa en vertical co pé da
vía.

![image](https://github.com/user-attachments/assets/e39ef9a9-8baa-42d9-bde2-e3099e7ef157)

Chego ás anillas e monto unha reunión de escalada deportiva con cintas
exprés e no punto central monto un mosquetón de seguridade sobre o que
fago un ballestrinque no lado da corda que baixa ata o chan. Un segundo 
ballestrinque noutro mosquetón de seguro dame un segundo punto nun dos
anclaxes fixos. Desacoplo o ASAP e xiro o Grigri para rapelar con el. Descendo
pola liña que subín retirándo a corda das cintas pero sen recollelas. De non
ser a liña tan vertical estaría ben rechapalas para evitar péndulos, mais
non é o caso. A boa práctica de deixalas na parede ata a subida aforra peso no
arnés, principalmente, pero tamén axuda a atopar mellor a vía subindo por
corda fixa se a non é completamente recta. Chego abaixo de puntillas para
alonxarme o máximo posible da parede e minimizar o roce da corda na repisa da
reunión. Desfago os nós, salvo un que me sirva como tope no cabo da corda,
e podo retirar os fisureros sen problemas. 

Para ascender, valoro que o dinamismo da corda vai facer que roce moito na
repisa superior, polo que decido subir escalando de novo, acerando os pasos a
conveniencia, e non progresando pola corda fixa ou utilizando un sistema de
TRS. Afloxo o arnés de peito e coloco nel o meu jumar, atado ao anel ventral 
por un maillon. Chapo no meu arnés os zapatos e doume conta de que ao deixar 
a mochila na primeira reunión non teño cómo subir a botella de auga, así 
que afloxo unha das botas e embuto dentro a botella con esperanza de que se 
aguante. Ascendo escalando, acerando e dándome corda manualmente a través do 
Grigri, inda debaixo do puño.

![chan](https://github.com/user-attachments/assets/9a43d596-508a-40f2-bae7-e34d24e3af72)


Na primeira reunión, de novo, triangulo as anillas utilizando unha cinta
de dyneema que consigo elevar chapando un novo ballestrinque na primeira chapa
do segundo longo, á que chego a duras penas sen necesitar escalar. Non tiña
mosquetóns de seguro para esta reu, polo que utilicei un maillon en cada
punto. 

Comezo a escalar o segundo longo e afrontando un pequeno techo que queda á
altura do meu peito estando na repisa de saída. É aquí onde un paso
delicado me leva a esvarar co pé dereito e sufrindo unha pequena caída
dunhos 20 cm que me rasca lixeiramente o Grigri, estreándoo oficialmente.
Descendo, volvo erguerme, e con sumo cuidado supero ese paso de delicada
adherencia, o máis complexo do longo. Houbera sido máis sinxelo saír á
esquerda da reu, onde a roca tiña máis irregularidades, mais antoxóusemse
proba-lo paso complexo. A vía discorre por unha arista de roca cunha
oquedade tras ela, con pasos entre bavaresa e adherencia. Chego á segunda reunión 
e noto que teño moita holgura no sistema por tér caído corda cara atrás.
Ténsoa retirando un metro de xogo e ato un dinámico nunha cinta, observando
que a corda se nega a retroceder. 

Observo o terceiro longo, cuxo comezo semella un paseo lixeiramente costa
arriba, e conto as cintas que teño pensando en continuar sen unha reunión 
intermedia. Vanme xustas, pero valoro teño material para poder 
improvisar, polo que continuo camiñando ata chegar a unha sección vertical
dunhos 3m na metade do longo. A seguinte chapa está na súa parte superior e
non lle chego, así que busco un emplazamiento para colocar un fisurero,
temendo unha caída sobre a repisa e unha posterior rodada costa abaixo. A roca
parece sólida pero sona oca, e coloco un fisurero que alomenos me protexa 
\- ou me decelere durante \- a rodada. Supero a sección vertical e observo unha
nova zona tumbada que avanzo. Dubido un momento ao verme moi exposto e doume
conta dunha chapa uns metros máis atrás. Colócoa e continúo camiñando a gatas
ata a terceira reunión sen apenas material, triangulando unha reu co cordino 
de 7mm e seus dous mosquetóns.

De novo monto un mosquetón no punto central para atar a corda cun
ballestrinque tanto nel coma nun dos puntos fixos, monto o Grigri e comezo a
rapelar con el. Axiña chego á repisa vertical e, para evitar que a corda roce
nela, exténdo o anclaxe inmediatamente superior coa cinta de 240cm dobrada, 
quedando unha exprés suspendida no aire. Sobre ela, intento 
facer un nó corredizo que bloquee no sentido do escalador, mais a postura non 
me axuda e acabo desistindo e atando un ballestrinque. Continúo descendendo e 
fago un novo punto fixo co mesmo método baixo a reunión que antes me saltei,
minimizando o rozamento dunha corda con peso. Coido que a escalada nestes dous
longos é interesante e, cos deberes feitos para salvar a corda, decido escalar 
en libre practicando TRS. Monto a Microtraxion e o Duck no anel ventral, e
elevo este co arnés de peito, e comezo a escalar. Sei que o sistema é seguro,
mais o Duck non deixa pasar moi ben a corda ata ben entrados 10m en vertical,
polo que o axudo a man manténdome en libre mentres retiro o material ao
subir.

![2longo](https://github.com/user-attachments/assets/1d3dbd0c-c664-47c3-9fbd-ce5c3d0890ae)


A terceira reunión sitúase nunha terraza ampla e acollida do vento. Atopo nela
os meus dous puntos, un terceiro químico máis afastado, e un anel
completamente oxidado moi vella escola. Escalando o largo tamén me fixei 
nalgúns cravos e chapas presumiblemente da mesma época. O cuarto longo
comeza subindo o escalón vertical dunhos 3m onde se atopa a reu, e logo sigue
por riba del, case perpendicular á súa arista. A primeira chapa sitúase pouco
por debaixo dela, e planeo utilizar a reunión por redundancia e facer da
primeira o meu anclaxe principal. Preparo o sistema e escalo, apoiándome
nunhas repisas á dereita e coa triangulación da reu colgandera. Achántome e
decido descalar, respirar e volver subir, posto que unha caída garante unhos
bos moratóns. Supero a sección e chapo con esperanza, dándome conta de que o
oco do químico non é o suficientemente grande para permitir o xiro do meu
mosquetón. É máis, unha vez enriba do escalón vexo cómo o mosquetón queda
cargado lateralmente ao dirixir a cinta cara arriba. Avanzo case camiñando ata
o seguinte punto, onde ato un ballestrinque holgado, e comezo a ascender en
vertical por unha case-cheminea de pedras asentadas, ata o seguinte seguro,
onde ato un novo ballestrinque para orientar a anterior cinta cara arriba.
Continúo escalando e, varios seguros máis tarde, retiro a chapa aos meus pés 
tras chapar de puntillas a seguinte para reducir o roce da corda. Chego arriba 
experimentando algún atasco no Grigri debido ao espazo relativamente reducido 
e ao roce do bucle cache coa roca. 

A reunión final atópase nunha repisa estreita e rugosa, máis cómoda para
sentarse, quitar a mochila, e degustar o bocadillo que lentamente se arrugaba
no fondo da miña mochila. Observo as vistas e doume conta dunha cordada no pé de
vía polo que arranquei. Tras un rato máis recreándome, preparo o rápel e
descendo o cuarto longo, desexando poñerme as botas que me agardan na
terceira reu. Por probar algo novo, monto o Reverso sobre unha cinta exprés da
que retiro o mosquetón do lado corda e o chapo no lado chapa, chapando logo
ambos ao menu anel ventral contrapeados, asegurándome de que o mosquetón lado 
chapa non teña aristas afiadas primeiro. Utilizo este sistema como extensión
para o mosquetón do Reverso, e ato un Machard directo ao anel ventral.

Co cuarto longo limpo e toda a miña parafernalia na terceira reu, baixo e paso
as cordas mentras os outros escaladores se acercan. Quero ir ao meu ritmo,
pero pode que estorbe, así que pregúntolles se van pasar pola miña reu para
saber canta présa darme. Pregúntolle ao asegurador, que lle pregunta ao
escalador, que de novo me pregunta a mín que foi o que dixen que non
escoitara. Ao segundo intento entendémonos e dícenme que non, que van pola vía
do lado. Recollo as cordas con calma e penso cómo baixar sen ter que lanzalas,
para evitar que caian cerca do asegurador. Decido utilizar a funda da corda,
aínda colgada do meu arnés para o mesmo propósito durante o último rápel. 
Meto unha metade da corda dentro e dóbroa, logo poño a outra metade sobre
o prego. Chapo a funda ao arnés e vexo que, ao non haber verticalidade, a corda
exterior roza no chan. Sen gana de leria, manteño a corda erguida coa man
esquerda mentres a dereita fai o traballo das dúas, facendo retroceder o 
Machard e alimentando o Reverso á vez.

![image](https://github.com/user-attachments/assets/1a6b9fc9-661b-456a-865b-2e359b79ce0c)


Na segunda reunión decido tira-las cordas, aínda suspendido da anterior. Vexo que chegan
xusto enriba da repisa onde está a primeira reu e opto por arriscarme, contando 
con que a elasticidade da corda co meu peso me vaia deixar poñer os pés no chan.
Chego con ambos extremos da corda atascados nos seus nós de seguridade no Machard. 
Átome á reunión e libero primeiro un e logo o outro, asegurándome de que a 
elasticidade non me roube ambos cabos e me deixe tirado na parede.

Baixo a corda e rapelo o primeiro e último longo co Reverso en modo 
velocidade. Nada máis chegar tócoo e, como esperaba, queima. Retíroo axiña da 
corda e déixoo enfriar colgado do arnés. Para retirar a corda do longo, alónxome 
da parede para minimizar a fricción na repisa, e volvo acercame cando a corda 
ascendente está a piques de chegar arriba para evitar ir recollendo un regueiro 
de 15m de entre pedras mexadas por cabras. Dou un lixeiro tirón e a corda baixa e 
deposítase ordenada sobre a terra un metro á esquerda da súa funda. Recollo
todo o material e devólvoo á mochila. Poño as botas que esquecín poñer antes e
os meus pulgares descansan aliviados os 20 minutos que me boto recollendo e
descansando, para logo sufrir o resto da costa abaixo ata o aparcamento. 

Chamo para avisar de que estou ben e quedo un rato disfrutando do campo, para
disfrutar uns intres máis tarde de ruídos alleos de moto e zumbidos de dron. Valoro
volver parar na Pasaxe, pero estou cansado e teño cousas que facer, así que
marcho camiño Santiago contento de ter aproveitado tan ben o día.

![image](https://github.com/user-attachments/assets/74c7bf5e-2ae6-4079-ba25-f4590fc00f98)

